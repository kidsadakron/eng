
<div class="container content" style="padding-top:50px; ">
<div>
    
</div>
<h1 class="topic">หน่วยที่ 1 ความหมายและองค์ประกอบของเครือข่ายคอมพิวเตอร์</h1>
<!--<div class="hl1"><h1>1.  ความหมายของเครือข่ายคอมพิวเตอร์</h1></div>-->
  <h1>ความรู้พื้นฐานเกี่ยวกับการผลิตพืช</h1>

<p>สิ่งจำเป็นต่อการดำรงชีวิตของมนุษย์ในปัจจุบัน ส่วนหนึ่งได้มาจากผลผลิตทางการเกษตรในขณะเดียวกันพืชผลทางการเกษตรยังช่วยสร้างรายได้ให้กับประเทศชาติ และช่วยรักษาสภาพแวดล้อมทางธรรมชาติให้เกิดสมดุลอีกด้วย</p>

<p>กระบวนการผลิตพืชนั้นจะเริ่มจากการศึกษาข้อมูล การเตรียมดิน วัสดุ อุปกรณ์ วิธีการปลูกพืช การให้น้ำ การให้ปุ๋ย การดูแลรักษา การเก็บเกี่ยวและวิทยาการหลังการเก็บเกี่ยว โดยต้องทำความเข้าใจถึงความหมาย ความสำคัญ การจำแนกประเภทของพืชและศึกษาขั้นตอนต่อ ๆ ไป</p>

<h1>ความหมายของการผลิตพืช</h1>

<p>การผลิตพืช หมายถึง การปลูกป่าหรือการเพิ่มปริมาณพืชให้ทวีจำนวนมากขึ้น เพื่อนำไปใช้ประโยชน์ต่อไป</p>

<h1>ความสำคัญของการผลิตพืชที่มีผลต่อเศรษฐกิจและสังคมไทย</h1>

<p>1. เป็นแหล่งกำเนิดปัจจัยสี่</p>

<p>2. ช่วยรักษาสภาพแวดล้อมและธรรมชาติให้เกิดสมดุล</p>

<p>3. สร้างรายได้ให้แก่ประเทศชาติ</p>

<p>4. เป็นแหล่งอาชีพและที่ทำมาหากินของประชากร</p>

<h1>การจำแนกประเภทของการผลิตพืชทางการเกษตรของไทย</h1>

<p>ในที่นี้จะแบ่งประเภทของพืชออกตามลักษณะการปลูกและการดูแลรักษา แบ่งได้ดังนี้</p>

<h1>1. พืชสวน</h1>

<p>พืชสวนหมายถึงพืชที่ต้องดูแลรักษาอย่างพิถีพิถัน ต้องการดูแลเอาใจใส่อย่างใกล้ชิดมีขอบเขตการปลูกที่แน่นอน มีขั้นตอนการปลูกที่ประณีต พืชสวนแบ่งออกได้ดังนี้</p>

<p>1.1 ไม้ผล หมายถึง พืชที่ปลูกเพื่อใช้ประโยชน์จากผล ส่วนใหญ่เป็นพืชที่มีอายุยืนนานลำต้นแข็งแรงเช่นมะม่วง ลองกอง ส้มโอ ลำไย เงาะ ทุเรียน มังคุด น้อยหน่า มะละกอ</p>

<p>1.2 ไม้ดอก หมายถึง พืชที่ปลูกเพื่อใช้ประโยชน์จากดอก มีลักษณะดอกสวยงาม มีทั้งไม้ยืนต้นขนาดใหญ่ ไม้พุ่ม และไม้ล้มลุก บางชนิดมีดอกสวยงามติดทรงต้น นิยมปลูกประดับตกแต่งอาคารสถานที่ เรียกว่า ไม้ดอก เช่น ลั่นทม เข็ม ชวนชม ดาวกระจาย บานชื่น บางชนิดปลูกเพื่อตัดดอกนำไปใช้ประโยชน์โดยตรงเรียกว่า ไม้ตัดดอก เช่นกุหลาบ ดาวเรือง หน้าวัว เบญจมาศ</p>

<p>1.3 ไม้ประดับ หมายถึง พืชที่ใช้ประโยชน์จากรูปร่าง รูปทรง สีสันของลำต้นและใบ นิยมปลูกประดับอาคารสถานที่ทั้งในพื้นดินและในกระถาง มีทั้งไม้ยืนต้นขนาดใหญ่ ไม้พุ่ม และไม้ล้มลุก เช่นปาล์มต่าง ๆ สนชนิดต่าง ๆ เทียนทอง ไทรยอดทอง ฤาษีผสม พลับพลึง สาวน้อยประแป้ง</p>

<p>1.4 ผัก หมายถึง พืชที่ปลูกเพื่อใช้ส่วนต่าง ๆ เช่น ลำต้น ใบ ดอก ผล เมล็ด และหัวเป็นอาหาร ส่วนใหญ่เป็นไม้ล้มลุก เจริญเติบโตเร็ว อายุสั้น เช่น คะน้า ผักบุ้ง หน่อไม้ฝรั่ง ขิง ข่า ตะไคร้ ผักกาด พริก มะเขือ ฟักทอง แตงกวา เป็นต้น ส่วนผักที่เป็นพืชยืนต้นมีอายุยืนนาน ได้แก่ สะตอ ชะอม กระถิน มะรุม ผักหวาน มะกรูด และขี้เหล็ก เป็นต้น</p>

<p>1.5 พืชสมุนไพร หมายถึง พืชที่ปลูกเพื่อใช้ส่วนต่าง ๆ หรือสกัดเอาสารเคมีมาใช้เป็นส่วนประกอบในการรักษาและบรรเทาอาการเจ็บป่วยโรคภัยต่าง ๆ เช่น ฟ้าทลายโจร บอระเพ็ดใบบัวบก เปล้าน้อย ขมิ้น ขิง ข่า</p>

<h1>2. พืชไร่ </h1>

<p>พืชไร่ หมายถึง พืชที่ปลูกในบริเวณพื้นที่มาก ๆ ไม่พิถีพิถันในการปลูก ไม่ต้องการ การเอาใจใส่ดูแลอย่างใกล้ชิด และขั้นตอนในการปลูกน้อย ทำได้ง่ายกว่าพืชสวน ส่วนใหญ่จะเป็นพืชล้มลุก มีอายุการเก็บเกี่ยวไม่นาน เมื่อให้ผลผลิตแล้วมักจะตายไป มีความสำคัญทางเศรษฐกิจและชีวิตประจำวันแบ่งเป็นกลุ่มใหญ่ ๆ ตามลักษณะการใช้ประโยชน์ดังนี้</p>

<p>2.1 ธัญพืช หมายถึง พืชตระกูลหญ้าที่ใช้เมล็ดเป็นอาหาร เช่น ข้าว ข้าวโพด ข้าวฟ่างข้าวสาลี ข้าวบาร์เลย์</p>

<p>2.2 พืชน้ำมัน หมายถึง พืชที่สามารถนำเอาผลผลิตมาสกัดหรือแปรรูปเป็นน้ำมัน เพื่อนำไปใช้เป็นอาหารหรือด้านอุตสาหกรรมต่าง ๆ เช่นถั่วเหลือง ละหุ่ง งา ทานตะวัน ถั่วลิสง</p>

<p>2.3 พืชน้ำตาล หมายถึง พืชที่สามารถนำมาสกัดหรือแปรรูปเป็นน้ำตาล เพื่อใช้เป็นอาหารหรือด้านอุตสาหกรรมเช่น อ้อย ข้าวโพด บีท หญ้าหวาน</p>

<p>2.4 พืชเส้นใย หมายถึง พืชที่ให้ผลผลิตเป็นเส้นใยเพื่อใช้ประโยชน์ด้านต่าง ๆ เช่นเครื่องนุ่งห่ม เชือก และกระสอบ ได้แก่ ป่าน ปอ ฝ้าย ศรนารายณ์</p>

<p>2.5 พืชหัว หมายถึง พืชที่ใช้ประโยชน์จากหัว ที่เก็บสะสมอาหารอยู่ใต้ดิน เช่นมันสำประหลัง มันฝรั่ง มันเทศ มันแกว เผือก</p>

<p>2.6 พืชอาหารสัตว์ หมายถึง พืชที่ปลูกเพื่อใช้เป็นอาหารสัตว์โดยเฉพาะ เช่น หญ้าข้าวโพด ถั่ว</p>

<p>2.7 พืชกระตุ้นประสาท หมายถึง พืชที่ให้สารกระตุ้นประสาท เช่น ยาสูบ ชา </p>

<h1>3. ป่าไม้ </h1>

<p>ป่าไม้ หมายถึง กลุ่มของพืชที่เจริญเติบโตในพื้นที่ที่มีอาณาบริเวณกว้างขวาง และมีอิทธิพลต่อสภาพสิ่งแวดล้อมในบริเวณนั้น</p>

<h1>ประเภทของป่าไม้</h1>

<p>สามารถแบ่งออกได้ 2 ประเภทคือ</p>

<p>1. ป่าไม้ไม่ทิ้งใบ เป็นป่าไม้ที่มีใบสีเขียวตลอดปีพบมากอยู่ในภาคใต้ของไทย แบ่งออกเป็น 5 ชนิด</p>

<ul style="list-style: none; padding-left:  3em">
                          <li>1.1 ป่าดงดิบ เป็นป่าที่มีหมู่ไม้ 3 ระดับ คือ ระดับชั้นบนเป็นไม้ใหญ่ที่สูงมากกว่า 30 เมตร ชั้นกลางเป็นต้นปาล์ม เถาวัลย์ หวาย ส่วนชั้นล่างเป็นประเภทเฟิร์น </li>
                          <li>1.2 ป่าดิบเขา เป็นป่าที่มีไม้สีเขียวตลอดปีอยู่ในพื้นที่สูงตั้งแต่ 1000 เมตรขึ้นไป เช่นอุทยานแห่งชาติดอยอินทนนท์ อุทยานแห่งชาติเขาใหญ่</li>
                         <li>1.3 ป่าสนเขา เป็นป่าที่มีพันธุ์ไม้สนชนิดต่างๆ เช่นสนสองใบ สนสามใบ</li>
                          <li>1.4 ป่าพรุ ประกอบด้วยไม้ยืนต้น ไม้พุ่ม ไม้เลื้อย พืชล้มลุก</li>
                          <li>1.5 ป่าชายเลน เป็นป่าที่ขึ้นตามชายทะเลที่ดินเป็นเลน</li>
	</ul>




<p>2. ป่าไม้ทิ้งใบพบมากในบริเวณที่ราบและเชิงเขาที่สูงไม่เกิน 1000 เมตร มี 2 ชนิดคือ</p>
<ul style="list-style: none; padding-left:  3em">
                          <li>2.1 ป่าเบญจพรรณ เป็นไม้ที่มีคุณค่าทางเศรษฐกิจ พบทุกภาคของไทย เช่นไม้สักไม้ประดู่ ไม้เต็ง ไม้แดง </li>
                          <li>2.2 ป่าเต็งรัง พบบริเวณที่ราบหรือเชิงเขาเตี้ย</li>
                     
	</ul>


<h1>ประโยชน์และความสำคัญของป่าไม้</h1>

<p>1. ควบคุมสภาพแวดล้อมให้เกิดความสมดุล สร้างสภาพอากาศให้มีความบริสุทธิ์มากยิ่งขึ้น</p>

<p>2. ป้องกันความแห้งแล้ง</p>

<p>3. เป็นต้นกำเนิดของแหล่งน้ำ</p>

<p>4. เก็บกักน้ำไม่ให้ไหลบ่าท่วมพื้นที่เบื้องล่าง ทำให้มีน้ำใช้ตลอดปี</p>

<p>5. ป้องกันการชะล้าง การพังทลายของดิน</p>

<p>6. เป็นแหล่งหาอาหารป่าเพื่อเป็นอาชีพของชาวบ้าน</p>

<h1>ผลกระทบอันเนื่องมาจากการตัดไม้ทำลายป่า </h1>

<p>1. เกิดอุทกภัยแผ่นดินถล่มทลาย</p>

<p>2. เกิดสภาวะแห้งแล้ง</p>

<h1>สาเหตุที่ป่าไม้ถูกทำลาย </h1>

<p>1. การตัดไม้ทำลายป่าเพื่อนำไม้ไปใช้ประโยชน์ในด้านต่าง ๆ </p>

<p>2. ไฟไหม้ป่า</p>

<p>3. สาเหตุอื่น ๆ เช่น การชะล้างการพังทลายของดิน การทำลายของเชื้อโรคและแมลง</p>

<h1>การป้องกันและรักษาป่าไม้ </h1>

<p>1. ลดการตัดไม้ทำลายป่า</p>

<p>2. การป้องกันและควบคุมไฟป่า</p>

<p>3. การปลูกป่าทดแทน การปลูกป่าแบ่งออกได้ตามลักษณะการใช้ประโยชน์ ดังนี้</p>

<p>3.1 การปลูกป่าเศรษฐกิจ</p>

<p>3.2 การปลูกป่าไม้ทดแทนป่าธรรมชาติ</p>

<h1>สรุป </h1>

<p>การผลิตพืชเป็นการปลูกพืชหรือการเพิ่มปริมาณของพืชให้มีจำนวนมากขึ้น หรือเจริญเติบโตให้ผลผลิตเพื่อนำไปใช้ประโยชน์ในด้านต่าง ๆ ตามจุดมุ่งหมายของผู้ปลูก โดยทั่วไปการผลิตพืชทางการเกษตรแบ่งออกเป็น การผลิตพืชสวน การผลิตพืชไร่ และการผลิตป่าไม้ ซึ่งมีความสำคัญต่อเศรษฐกิจและสังคมของไทยเป็นอย่างมาก เพราะนอกจากจะเป็นแหล่งปัจจัยสี่ ยังช่วยรักษาสภาพแวดล้อมทางธรรมชาติให้เกิดความสมดุลและช่วยสร้างรายได้ให้แก่ประเทศชาติอีกด้วย</p>

</div>


<!-- Modal -->
<div class="modal fade" id="myModal" tabindex="-1" role="dialog" aria-labelledby="myModalLabel" aria-hidden="true">
  <div class="modal-dialog">
    <div class="modal-content">
      <div class="modal-header">
        <button type="button" class="close" data-dismiss="modal" aria-label="Close"><span aria-hidden="true">&times;</span></button>
        <h4 class="modal-title" id="myModalLabel">จุดประสงค์การเรียนรู้</h4>
      </div>
      <div class="modal-body">
          <p>1. อธิบายความหมาย ความสำคัญของการผลิตพืชได้</p>
	<p>2. จำแนกประเภทการผลิตพืชในท้องถิ่นได้ถูกต้อง</p>

      </div>
      <div class="modal-footer">
        <button type="button" class="btn btn-default" data-dismiss="modal">ปิด</button>
        
      </div>
    </div>
  </div>
</div>
<script>
    $(document).ready(function(){
       $("#myModal").modal('show') ;
      
    });
    
</script>